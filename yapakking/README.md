การปลูกและการดูแลหญ้าปักกิ่ง
 
หญ้าปักกิ่งถือเป็นสมุนไพรที่มีสรรพคุณเด่นมากต้นหนึ่ง จนเป็นที่ยอมรับและนิยมใช้กันทั่วไป วิธีการนำมาใช้ก็สะดวก ไม่ซับซ้อนและปลอดภัย การปลูก การขยายพันธุ์ทำได้ง่าย ทั้งปลูกลงดิน หรือปลูกในกระถาง นำมาขยายพันธุ์เพียง 3 - 5 เดือน ก็นำมาปรุงเป็นยารักษาโรค หรือเป็นสมุนไพรบำรุงสุขภาพได้แล้ว ด้วยคุณสมบัติเหล่านี้ หญ้าปักกิ่ง จึงเหมาะเป็นอย่างยิ่งสำหรับการปลูกไว้เป็นต้นไม้ยาประจำบ้าน

การเตรียมดิน
1.ชอบดินปนทราย ใช้ดิน 3 ส่วน  ทราย 1 ส่วน
2.พรวนดินให้ร่วนซุย แล้วตากแดดทิ้งไว้ 1-2 วัน หากได้ดินผสมขี้เถ้าแกลบจะช่วยให้หญ้าปักกิ่งโตเร็ว แตกกอได้ดี
3.ควรยกร่องดินให้สูงขึ้นเล็กน้อย เพื่อให้ระบายน้ำได้ดี เพราะหญ้าปักกิ่งชอบน้ำ แต่ไม่ชอบน้ำขัง จะทำให้รากเน่า
 
วิธีปลูก
มี 2 วิธี คือ ใช้ต้นและใช้เมล็ด        
การใช้ต้น : เลือกใช้ต้นหญ้าปักกิ่งที่แยกมาจากต้นอื่น ควรมีอายุไม่ต่ำกว่า 3 เดือนขึ้นไป นำมาปลูกในดินที่เตรียมไว้ ห่างกันต้นละ 1 คืบ เมื่อหญ้าปักกิ่งโตเต็มที่แล้วจะขยายเข้าหากัน        
การใช้เมล็ด : หญ้าปักกิ่งเมื่อมีอายุ 3 เดือนไปแล้วจะออกดอก เมื่อดอกแก่จัด แห้ง ให้เอาเมล็ดจากดอกนั้นมาขยี้ให้แตก โรยลงบนดินที่เตรียมไว้ 12 - 15 วัน เมล็ดจะงอก
 
วิธีดูแลรักษา
1.หญ้าปักกิ่งเป็นพืชที่ชอบแดดรำไร ไม่ควรโดนแดดจัดทั้งวัน แต่ถ้าอยู่ในที่ร่มมากเกินไปใบก็จะเหลือง เพราะฉะนั้นจึงค่อนข้างเหมาะ หากจะปลูกรอบ ๆ ไม้ใหญ่
2.ควรรดน้ำวันละ 1 ครั้ง หน้าร้อนจะเพิ่มเป็นเช้า เย็น ก็ได้ (บางท่านก็ใช้วิธีรดน้ำวันเว้นวัน ก็ยังได้ผลดี) แต่หากน้ำขัง ดินแฉะ รากจะเน่า ใบข้างล่างจะเหลือง
3.ไม่ควรใช้ปุ๋ยเคมีในการบำรุงดิน และหลีกเลี่ยงการปลูกหญ้าปักกิ่งใต้รังกล้วยไม้และพืชอื่น ๆ ที่ต้องใช้ปุ๋ยเคมี ฉีดยาฆ่าแมลง เพราะจะไม่เหมาะกับการนำหญ้าปักกิ่งนี้ไปใช้รักษาโรคต่าง ๆ
 
ศัตรูพืช
-  ไม่ค่อยมีโรคพืชมากนัก-  โรคที่รบกวนมักจะเป็นเชื้อรา (ขุยขาว ๆ) ที่เกิดจากความชื้นมากเกินไป ต้นใดมีโรคควรถอนทิ้ง- ศัตรูที่สำคัญของหญ้าปักกิ่ง คือ หอยทาก หากเจอต้องรีบเก็บทิ้ง เพราะกินทำลายหญ้าเร็วมาก บางท่านป้องกันด้วยการโรยปูนขาว

https://www.yapakking.net/page4
